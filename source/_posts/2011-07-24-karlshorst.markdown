---
layout: post
title: "Karlshorst, Lictenberg"
date: 2011-07-24 20:25
comments: true
categories: neighborhoods
---

Olemme valinneet pyöräretkillemme kohteita välillä kummallisin perustein.
[Karlshorstin](http://en.wikipedia.org/wiki/Karlshorst) valitsimme puhtaasti paikan nimen perusteella. Karlshorst
sijaitsee Berliinin Lichtenbergin kaupunginosassa kaupungin itäpuolella.

Aloitimme paikkaan tutustumisen syömällä paikallisessa ravintolassa 
böömiläistä perinneruokaa: lihaa, kaalia ja knödeleitä. Tarjoilijana
toimiva vanha herra tuli lopulta näyttämään ihan kädestä pitäen, kuinka
knödeleitä syödään. Melkoista kotiruokaa ja kovin erilaista mihin olemme
ringin sisäpuolella tottuneet.

{% img /pics/kahvila.jpg Idyllinen korttelikahvila Karlshorstissa %}

Ravintola sijaitsee kauniilla ja idyllisellä asuinalueella.
Vanhoja kivitaloja puiden ympäröimänä, hinnat sadan neliön asunnolle kahdella
parvekkeella noin 800-900 euroa kuussa. Mietimme pitkään Karlshorstissa asumista
yhtenä vaihtoehtona, onhan alueelta julkisilla vain puolen tunnin työmatka.
Varjopuolena Karlshorstissa on alueen etäisyys kaikkialta missä tapahtuu jotain.
Rikas, porvarillisen unelias asuinalue muistuttaa kuitenkin ehkä liikaa Keravaa,
eikä täten välttämättä ole ihan meitä varten, ainakaan vielä.

Maisemat muuttuvat Berliinissä nopeasti. Ajaessamme radan ali Friedrichsfelden
puolelle vaihtuivat kivitalot neuvostoajan lähiöhirvityksiin. Friedrichsfeldessä
on myös itäberliinin eläintarha, joka harmiksemme suljettiin saapuessamme paikalle.
Itäarkkitehtuurille tyypilliseen tapaan alueella on lähinnä marssikelpoisia
leveitä katuja, joita reunustavat loputtomat elementtitalot.

{% img /pics/neukkublokki.jpg Neuvostoajan elementtitaloja Friedrichsfeldenissä %}

Vaikka Berliinissä on elämää ja tapahtumia enemmän kuin muualla, ovat alueet kuten
Lichtenberg monesti täysin kuolleita katuelämältään. Monilta kaduilta puuttuivat
kivijalkaliikkeet kokonaan. Illanviettoa varten tarjolla oli lähinnä turkkilaisalueilta
tutut pelihallit. Tämä siis heti hipsterien suosiman Friedrichshainin vieressä.

Jatkoimme lähiöiden keskeltä kohti Ostkreuzia, törmäten vanhalla teollisuusalueella
muutamaan hienoon taideteokseen. Perustin Googleen [valokuvagallerian Berliinin katutaiteesta](https://plus.google.com/photos/115318454936757562444/albums/5632984078275121121), joka sai näistä teoksista hienon alun.
