---
layout: post
title: "Muutto Berliiniin"
date: 2011-07-24 13:13
comments: true
categories: muutto
---

Hei vaan kaikille. Olen [Julius](http://whyhello.im/pimeys), 27-vuotias
ohjelmistosuunnittelija, joka on työskennellyt ohjelmoijana viimeiset viisi
vuotta elämästään. Opiskelin [Teknillisessä korkeakoulussa](http://www.hut.fi)
tietotekniikkaa vuodesta 2006 lähtien, mutta suurimman osan ajastani olen
käyttänyt työskentelyyn sekä opiskelijajärjestöissä toimimiseen.

Vuosi takaperin heräsi päässäni jälleen ajatus muuttaa pois Suomesta. [Kyynelkaasuisku
Pride-kulkueeseen](http://omakaupunki.hs.fi/paakaupunkiseutu/uutiset/pride-kulkueen_marssijoita_sumutettiin_kyynelkaasulla/),
[tiettyjen poliitikkojen reaktiot
tapahtuneeseen](http://www.hs.fi/politiikka/artikkeli/Räsänen+Kommenttejani+Pride-iskusta+vääristelty/1135258630358),
Suomen poliittinen halu kieltää kaikki valtavirrasta poikkeava ja toki myös
kesää seurannut pitkä ja kylmä talvi vakuuttivat, että on aika muuttaa pois.
Tyttöystäväni ja lukuisten suomalaiskavereiden kanssa olemme lomailleet useasti
Berliinissä, joka tuntui heti aluksi kodilta. Kaupungissa on historiallisista
syistä paljon vapaita asuntoja sekä suuri määrä työttömiä. Kuitenkin IT-ala on
nostamassa päätään juuri täällä, jotkut puhuvat jopa Euroopan piilaaksosta.

Laskeskeltuamme vaihtoehtoja huomasimme, että muuttaessamme Berliiniin, tyttöystäväni
jäädessä kotivaimoksi ja minun tehdessä koodaustöitä elintasomme olisi täällä reilusti
parempi Suomeen verrattuna. Kalliolaisen yksiön hinnalla irtoaa Neuköllnistä 85-100
neliötä hyvien liikenneyhteyksien varrelta. Asunnot usein ovat erinomaisessa kunnossa
ja talot tehty muuraamalla, ei elementeistä. Alhaisten vuokrien sekä perheverotuksen
vuoksi meille jäisi silti kuukaudessa yli tuhat euroa enemmän käyttörahaa mitä Helsingissä
jäisi. Tämä siis kaupungissa, jossa eläminen muutenkin on yli puolet halvempaa kuin
Helsingissä.

Toki myös elämänlaatu muuten nousee melkoisesti. Berliinin kulttuuritarjonnasta on turha
erikseen mainita; minä tahansa viikonpäivänä on jossain isot bileet, jotka kestävät niin
pitkään kun yleisö jaksaa mukana. Kaljakaupat ovat auki aina, taidenäyttelyitä sekä hassuja
elokuvateattereita löytyy melkein jokaisesta korttelista. Saksa on ruokatukkujen solmumaa,
jonka vuoksi ruoka täällä on erinomaista sekä tietysti myös halpaa.

Aloitin huhtikuun alussa työpaikkojen etsimisen. Minulla oli tuolloin oikein
mukava työ Helsingissä: toimin Digian startup-tiimissä luomassa
SAAS-järjestelmiä, jossa olin oppinut vuoden sisään paljon asioita, joita
harvoin oppii suomalaisissa IT-yrityksissä. Lähettelin cv:täni Berliinissä
toimiviin yrityksiin, joista lopulta vastattiin melko pian.

Työnhakuprosessi oli pitkä ja kivinen. Yrityksillä oli useampia
haastattelukierroksia ja prosessiin kuului myös tehtäviä, joita piti koodata
tietyn aikarajan sisällä. Usein vielä suoriuduin tehtävistä helposti, mutta
homma kariutui kokemuksen puutteeseen varsinkin isompien web-palveluiden kanssa
-- Suomessa kun harvoin tulee vastaan tarvittavaa kokemusta tarjoavia
projekteja.

Lopulta yksi hakemistani yrityksistä kuitenkin tarjosi töitä. Aloitan syyskuun ensimmäinen
päivä [SponsorPayn](http://www.sponsorpay.com) kymmenentenä koodaajana.
Seuraavat puoli vuotta ovat kriittisiä, sillä meidän pitäisi löytää mukava
vakituinen asunto sekä hoitaa itsemme kirjoille Saksaan. Tarkoitukseni on
kirjoittaa tässä blogissa elämästä Berliinissä, mukavista ja ikävistä asioista
ja tarjota tietoa myös muille, jotka haluavat jättää Suomen taakseen.
